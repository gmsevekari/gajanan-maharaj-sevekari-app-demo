{
  "title_mr": "गजानन महाराज बावन्नी",
  "title_en": "Gajanan Maharaj Bavanni",
  "stotra_mr": "जय जय सदगुरू गजानना | रक्षक तूची भक्तजना ||१||\nनिर्गुण तू परमात्मा तू | सगुण रुपात गजानन तू ||२||\nसदेह तू, परी विदेह तू | देह असून देहातीत तू ||३||\nमाघ वद्य सप्तमी दिनी | शेगावात प्रगटोनी ||४||\nउष्ट्या पत्रावळीनिमित्त | विदेह्त्व तव हो प्रगट ||५||\nबंकट लालावरी तुझी | कृपा जाहली ती साची ||६||\nगोसाव्याच्या नवसासाठी | गांजा घेसी लावून ओठी ||७||\nतव पद तीर्थे वाचविला | जानराव तो भक्त भला ||८||\nजानाकीरामा चिंचवणे | नासवोनी स्वरूपी आणणे ||९||\nमुकीन चंदूचे कानवले | खाउन कृतार्थ त्या केले ||१०||\nविहिरी माजी जलविहीना | केले देवा जल भरणा ||११||\nमध माश्यांचे डंख तुवा | सहन सुखे केले देवा ||१२||\nत्यांचे काटे योगबले | काढुनी सहजी दाखविले ||१३||\nकुस्ती हरीशी खेळोनि | शक्ती दर्शन घडवोनी ||१४||\nवेद म्हणुनी दाखविला | चकित द्रविड ब्राह्मण झाला ||१५||\nजळत्या पर्यकावरती | ब्रह्म्हगीरीला ये प्रचीती ||१६||\nटाकळीकर हरिदासाचा | अश्व शांत केला साचा ||१७||\nबाळकृष्ण बाळापुराचा | समर्थ भक्तची जो होता ||१८||\nरामदास रूपे त्याला | दर्शन देवोनी तोषविला ||१९||\nसुकलालाची गोमाता | द्वाड बहुत होती ताता ||२०||\nकृपा तुझी होताच क्षणी | शांत जाहली ती जननी ||२१||\nघुडे लक्ष्मण शेगावी | येता व्याधी तू निरवी ||२२||\nदांभिकता परी ती त्याची | तू न चालवोनी घे साची ||२३||\nभास्कर पाटील तव भक्त | उद्धरलासी तू त्वरित ||२४||\nआज्ञा तव शिरसावंद्य | काकही मानती तुज वंद्य ||२५||\nविहिरीमाजी रक्षियला | देवा तू गणू जवऱ्याला ||२६||\nपिताम्बराकरवी लीला | वठला आंबा पल्लवीला ||२७||\nसुबुद्धी देशी जोश्याला | माफ करी तो दंडाला ||२८||\nसवडद येथील गंगाभारती | थुंकूनी वारिली रक्तपिती ||२९||\nपुंडलिकाचे गंडांतर | निष्ठा जाणून केले दूर ||३०||\nओंकारेश्वरी फुटली नौका | तारी नर्मदा क्षणात एका ||३१||\nमाधवनाथा समवेत | केले भोजन अदृष्ट ||३२||\nलोकमान्य त्या टिळकांना | प्रसाद तूची पाठविला ||३३||\nकवर सुताची कांदा भाकर | भक्शिलीस तू प्रेमाखातर ||३४||\nनग्न बैसोनी गाडीत | लीला दाविली विपरीत ||३५||\nबायजे चित्ती तव भक्ती | पुंडलीकावरी विरक्त प्रीती ||३६||\nबापुना मनी विठ्ठल भक्ती | स्वयं होशी तू विठ्ठल मूर्ती ||३७||\nकवठ्याच्या त्या वारकऱ्याला | मरीपासुनी वाचविला ||३८||\nवासुदेव यती तुज भेटे | प्रेमाची ती खुण पटे ||३९||\nउद्धट झाला हवालदार | भस्मीभूत झाले घरदार ||४०||\nदेहान्ताच्या नंतरही | कितीजणा अनुभव येई ||४१||\nपडत्या मजूरा झेलीयेले | बघती जन आश्चर्य भले ||४२||\nअंगावरती खांब पडे | स्त्री वांचे आश्चर्य घडे ||४३||\nगजाननाच्या अद्भुत लीला | अनुभव येती आज मितीला ||४४||\nशरण जाऊनी गजानना | दुःख तयाते करी कथना ||४५||\nकृपा करी तो भक्तांसी | धावून येतो वेगेसी ||४६||\nगजाननाची बावन्नी | नित्य असावी ध्यानी मनी ||४७||\nबावन्न गुरुवारी नेमे | करा पाठ बहु भक्तीने ||४८||\nविघ्ने सारी पळती दूर | सर्व सुखांचा येई पूर ||४९||\nचिंता साऱ्या दूर करी | संकटातूनी पार करी ||५०||\nसदाचार रत सद्भक्ता | फळ लाभे बघता बघता ||५१||\nसुरेश बोले जय बोला | गजाननाची जय बोला ||\nजय बोला हो जय बोला | गजाननाची जय बोला ||५२||\n\n|| अनंत कोटी ब्रम्हांड नायक, महाराजाधिराज योगिराज परब्रम्ह सच्चिदानंद भक्तप्रतीपालक शेगाव निवासी समर्थ सद्गुरू श्री गजानन महाराज की जय ||",
  "stotra_en": "// Gajanan Maharaj Bavanni //"
}